---
type: news
title: Lale Akarun'a Araştırmada Üstün Başarı Ödülü
description: >
  Boğaziçi Üniversitesi Vakfı (BÜVAK) tarafından her yıl verilen Boğaziçi Üniversitesi Araştırmada Üstün Başarı Ödülü sahiplerini buldu.
date: 2022-01-24
image: lale_akarun_foto_erhantarlig.jpg
image_caption: "Fotoğraf: Erhan Tarlıg"
links:
  - text: BÜVAK Araştırmada Üstün Başarı Ödülleri'nin sahipleri belli oldu
    href: https://haberler.boun.edu.tr/tr/haber/buvak-arastirmada-ustun-basari-odullerinin-sahipleri-belli-oldu
---

Boğaziçi Üniversitesi Vakfı (BÜVAK) her sene Boğaziçi Üniversitesi'nde kendi alanlarında yaptıkları araştırma faaliyet ve yayınlarıyla fark yaratan bilim insanlarını ödüllendiriyor. Bu yıl kıdemli ve genç kategorilerinde yedi bilim insanı, BÜVAK Akademide Üstün Başarı Ödülü'nün sahibi oldu. Ödülü alan bilim insanlarının belirlenmesinde görev alan Akademik Kurul, akademisyenlerin ulusal ve uluslararası yayın performanslarını değerlendiriyor. Bu kapsamda değişik tür yayınların nerelerde yayımlandıkları, sayıları, süreklilikleri ile önde gelen endekslere göre aldıkları atıf sayıları inceleniyor.

Bu değerlendirmelere göre Bilgisayar Mühendisliği Bölümü Öğretim Üyesi Prof. Dr. Lale Akarun, Kimya Bölümü Öğretim Üyesi Prof. Dr. Amitav Sanyal ve Turizm İşletmeciliği Bölüm Başkanı Prof. Dr. Maria Dolores Alvarez "kıdemli" kategorisinde ödül almaya hak kazandı.

"Genç" kategorisinde ise Makine Mühendisliği Bölüm Başkan Yardımcısı Prof. Dr. Çetin Yılmaz, Ekonomi Bölümü Öğretim Üyesi Prof. Dr. Mehmet Yiğit Gürdal, Bilgisayar Mühendisliği Bölümü Öğretim Üyesi Doç. Dr. Arzucan Özgür ile Batı Dilleri ve Edebiyatları Bölümü Dr. Öğr. Üyesi Emine Fişek bu seneki ödülün sahibi oldu.

#### BÜVAK Araştırmada Üstün Başarı Ödülleri nedir?

BÜVAK, Boğaziçi Üniversitesi'nde yüksek nitelikli araştırma faaliyetlerini ve bu çalışmaları yapan değerli öğretim elemanlarını desteklemek amacıyla, her yıl araştırmada üstün başarı gösteren az sayıda kadrolu öğretim elemanına genç ve kıdemli olarak iki ayrı kategoride ödül veriyor. Ödülün verildiği yılın başında 42 yaşını doldurmamış öğretim elemanları genç, daha yukarı yaştakiler kıdemli olarak kabul ediliyor. Ödüller temel bilimler ve mühendislik ile sosyal ve beşeri bilimler alanları arasında mümkün olduğu kadar dengeli dağıtılıyor.
